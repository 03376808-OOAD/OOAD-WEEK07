Encapsulation คือการกระทำที่เกิดขึ้นในการทำ Classification Abstraction เป็นการครอบเปลือกให้วัตถุซึ่งมีขึ้นมาเพื่อเลียนแบบโลกแห่งความเป็นจริง คือ คุณสมบัติบางประการเราไม่สามารถมองเห็นได้จากภายนอก โดยที่ลักษณะเปลือกจะมีอยู่ 2 แบบ ได้แก่
1. เปลือกใส คือคุณสมบัติที่สามารถมองเห็นได้จากภายนอก
2. เปลือกทึบ คือคุณสมบัติที่ไม่สามารถมองเห็นได้จากภายนอก

เช่น คนทุกคนมีอายุ แต่ทุกคนไม่สามารถทราบอายุของกันและกันได้หากไม่ได้สอบถาม (เรียกใช้ Method) ในที่นี้สามารถกล่าวได้ว่า อายุของแต่ละคนเป็นเปลือกทึบ และ Method ในการสอบถามอายุถือเป็นเปลือกใส

Inheritance
การสืบทอดคุณสมบัติอันเกิดขึ้นในกระบวนการ Generalization Abstraction เช่นในการทำ Specialize ให้ได้มาซึ่งคลาสก๋วยเตี๋ยวจะสืบทอดคุณสมบัติน้ำ ลูกชิ้น เนื้อ และผักมาจากคลาสเกาเหลาและเพิ่มเส้น เป็นต้น อีกตัวอย่างนึงเช่นการทำ Specialize ให้ได้มาซึ่งคลาสหัวหน้างานจะเป็นการเพิ่มคุณสมบัติอำนาจสั่งงาน เงินประจำตำแหน่งจากคลาสลูกจ้าง ซึ่งมีการสืบทอดอัตราเงินเดือน การลาต่าง ๆ มา เป็นต้น

Polymorphism
คือการดัดแปลงคุณสมบัติบางประการของคลาสลูกไม่ให้เหมือนคลาสแม่ เช่น รถตีนตะขาบที่ถูกสืบทอดมาจากรถยนต์ จะมีการเลี้ยวเหมือนกันแต่จะเลี้ยวด้วยวิธีการที่ต่างกัน โดยที่รถยนต์จะเลี้ยวด้วยพวงมาลัย แต่รถตีนตะขาบจะเลี้ยวโดยใช้การหยุดล้อข้างใดข้างหนึ่ง